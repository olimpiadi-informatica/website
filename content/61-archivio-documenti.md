+++
draft = false
title = "Circolare 2004"
date = "2016-10-13T08:00:13"
updated = "2016-10-13T09:23:00"

[extra]
override_updated = "2016-10-13T09:23:00"
+++
## Circolare MPI

**Ministero dell’istruzione, dell’università e della ricerca**

**Dipartimento per lo sviluppo dell’istruzione**

**Direzione Generale per gli ordinamenti scolastici**

**Area Autonomia - Ufficio   X -**

Prot. N.13572                                                            Roma, 18 settembre 2003

Ai Direttori

Degli Uffici Scolastici Regionali

LORO SEDI

Ai Dirigenti scolastici degli Istituti secondari superiori statali

LORO SEDI

Ai Dirigenti scolastici degli Istituti secondari superiori paritari

LORO SEDI

e, p.c.  Alle Segreterie Tecniche degli<br/> Ispettori

LORO SEDI

Ai Consigli Direttivi degli IRRE

LORO SEDI

**OGGETTO**: Partecipazione Olimpiadi di Informatica Nazionali ed Internazionali 2004

Il Ministero dell’Istruzione, dell’Università e della Ricerca, in collaborazione con l’AICA (Associazione Italiana per l’Informatica ed il Calcolo Automatico) – con la quale in data 14 febbraio 2003 ha stipulato un nuovo Protocollo d’intesa – anche quest’anno, per la quinta volta, intende promuovere la partecipazione degli studenti italiani frequentanti le scuole secondarie di II grado alle Olimpiadi Nazionali di Informatica e alle Olimpiadi Internazionali, avviate e patrocinate dall’UNESCO sin dal 1989.

In considerazione del fatto che la partecipazione degli studenti rappresenta un momento significativo che tende a far emergere e valorizzare le “eccellenze” esistenti nella scuola italiana, la scrivente Direzione generale ha ritenuto opportuno dar corso alla suddetta iniziativa anche con l’erogazione di un finanziamento specifico, con l’auspicio che anche quest’anno, dopo le brillanti affermazioni delle precedenti edizioni, l’Italia possa partecipare alle Olimpiadi di Informatica con i suoi migliori studenti.

La selezione per le Olimpiadi di Informatica (che nel settembre 2004 si terranno in Grecia) è aperta a tutte le scuole medie superiori - statali e paritarie - che ritengono di avere studenti con interesse per l’informatica e con elevate capacità soprattutto riguardo gli aspetti logici, algoritmici e speculativi di tale disciplina.

Al fine di agevolare la scelta delle singole istituzioni scolastiche, si forniscono di seguito le modalità di partecipazione all’iniziativa e le relative fasi del processo di selezione.

**1. Condizioni per la partecipazione**

Lo studente che intende partecipare deve:<br/> ·     essere iscritto all’ultimo triennio;<br/> ·     non compiere 20 anni prima del 1 luglio 2004;<br/> ·    essere disponibile, qualora superi le prime prove di selezione, a frequentare i corsi di formazione che si terranno prima della competizione internazionale;<br/> ·  essere disponibile, qualora superi l’ultima selezione, a recarsi in Grecia con gli accompagnatori designati nel periodo della gara finale.

**2.    Fasi del processo di selezione**

·        Selezione scolastica (20 novembre 2003): le singole scuole opereranno una prima selezione. I test saranno preparati a livello nazionale da AICA che li farà pervenire, unitamente alle modalità di correzione, alla persona indicata dalla scuola come referente. Le domande contenute nel test tenderanno a rilevare abilità nell’individuare gli algoritmi risolutivi di problemi logici e la conoscenza dei linguaggi Pascal oppure C/C++ (linguaggi ufficialmente consentiti in questa competizione internazionale).

·        Selezione regionale: gli studenti selezionati verranno poi sottoposti a un secondo test a livello regionale, con prove che richiederanno la soluzione al calcolatore di problemi algoritmici. La selezione porterà all’individuazione di circa 80 studenti.

·        Olimpiadi Nazionali di Informatica: gli studenti selezionati a livello regionale saranno chiamati a sostenere, in località da definire, una gara nazionale che designerà i vincitori della Olimpiade Italiana. La gara selezionerà altresì - con problemi di difficoltà simile a quella delle gare internazionali - i Probabili Olimpici 2004 (PO 2004). Le spese di viaggio saranno a carico delle singole scuole, quelle per  l’eventuale pernottamento a carico dell'organizzazione.

·        Corsi di formazione ed ulteriori selezioni: i PO 2004 saranno chiamati a seguire corsi di preparazione a carattere residenziale e telematico tenuti da docenti universitari. Al termine si effettuerà una ulteriore selezione che porterà all’individuazione della Squadra Olimpica 2004 (4 partecipanti alle IOI e 2 riserve). Le spese di viaggio e soggiorno saranno a carico di AICA.

**3.    Modalità di partecipazione**

·        Le scuole che intendono aderire devono iscriversi registrando i propri dati direttamente sul web. Il link di accesso al sistema di registrazione è raggiungibile dal sito AICA ([www.aicanet.it](http://www.aicanet.it/)). <br/> ·        L’adesione comporta il pagamento di una quota di partecipazione pari a € 50,00, da inviare tramite versamento sul c/c postale N° 15979214 intestato all’Istituto Tecnico Commerciale Enrico Tosi di Busto Arsizio (indicando il nome e la località della scuola).<br/> ·        Le scuole devono indicare un referente, cioè la persona con cui AICA si terrà in contatto per tutte le informazioni e le comunicazioni necessarie. I rapporti si terranno prevalentemente via e-mail.<br/> ·        Le adesioni devono pervenire ad AICA non oltre il 31 ottobre 2003.

Si segnala che AICA intende assegnare alcuni premi agli studenti che parteciperanno alla manifestazione internazionale ed a chi conseguirà risultati di rilievo.

Eventuali chiarimenti potranno essere richiesti scrivendo direttamente ad AICA all’indirizzo [olimpiadi@unina.it](mailto:olimpiadi@unina.it) o accedendo al sito [www.aicanet.it](http://www.aicanet.it/) dove sono disponibili i link ai siti delle Olimpiadi Internazionali, nonché un’ampia raccolta delle prove assegnate gli anni scorsi, alcuni esercizi svolti ed una bibliografia per la preparazione alle gare.

Nel sottolineare l’importanza dell’iniziativa, si ringrazia per la collaborazione.

**IL DIRETTORE GENERALE**

Silvio Criscuoli

## Poster

Poster
